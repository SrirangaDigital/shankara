<div class="container">
	<div class="row justify-content-center">
		<div class="col-md-10 mainpage">
			<h1>परिचय</h1>
			<h2>पत्रिका के बारे में</h2>
			<img src="assets/img/about-mission.jpg" class="float-right ml-3"/>
			<p>भारत की सनातन वैदिक परम्परा, हिन्दू संस्कृति तथा श्रीरामकृष्ण-विवेकानन्द के सार्वजनीन उदार सन्देश का प्रचार-प्रसार करने के लिए स्वामी विवेकानन्द के जन्म-शताब्दी वर्ष १९६३ ई. से ‘विवेक-ज्योति’ पत्रिका को त्रैमासिक रूप में आरम्भ किया गया था&nbsp;। यह ज्योति १९९९ से मासिक होकर और निरन्तर प्रज्वलित रहकर भारत के कोने-कोने में बिखरे अपने सहस्रों प्रेमियों का हृदय आलोकित कर रही है&nbsp;। विवेक-ज्योति में रामकृष्ण-विवेकानन्द-माँ सारदा के जीवन और उपदेश तथा अन्य धर्म और सम्प्रदाय के महापुरुषों के लेखों के अलावा बालवर्ग, युवावर्ग, शिक्षा, वेदान्त, धर्म, पुराण इत्यादि पर लेख प्रकाशित होते हैं&nbsp;&nbsp;।</p>
			<p>आज के संक्रमण-काल में, जब भोगवाद तथा कट्टरतावाद की आसुरी शक्तियाँ सुरसा के समान अपने मुख फैलाएँ पूरी विश्व-सभ्यता को निगल जाने के लिए आतुर हैं, इस ‘युगधर्म’ के प्रचार रूपी पुण्यकार्य में सहयोगी होकर इसे घर-घर पहुँचाने में क्या आप भी हमारा हाथ नहीं बँटायेंगे? आपसे हमारा हार्दिक अनुरोध है कि कम-से-कम पाँच नये सदस्यों को ‘विवेक-ज्योति’ परिवार में सम्मिलित कराने का संकल्प आप अवश्य लें&nbsp;।</p>

			<h2>रायपुर आश्रम कैसे शुरू हुआ</h2>
			<div class="row justify-content-between">
				<div class="col-md-9 pr-5">
					<p>रायपुर में आश्रम की प्रारम्भिक स्थापना यहाँ के स्थानीय भक्तों द्वारा ‘श्रीरामकृष्ण सेवा समिति’ के नाम से 1958 में हुई&nbsp;। विश्ववन्द्य स्वामी विवेकानन्द के कैशोर्य के दो वर्ष (1877-79) रायपुर में ही बीते थे&nbsp;। उन्हीं की पावन स्मृति को सुरक्षित रखने के लिए ‘विवेकानन्द जन्म शताब्दी’ के अवसर पर आश्रम के निर्माण की योजना बनाई गई&nbsp;। अप्रैल, 1962 में आश्रम अपनी भूमि पर स्थानान्तरित हुआ&nbsp;। 7 अप्रैल, 1968 को रामनवमी के पावन अवसर पर इस समिति का विलय रामकृष्ण मिशन, बेलूड़ मठ में हो गया&nbsp;। तब से यह आश्रम रामकृष्ण मिशन का पंजीकृत शाखा-केन्द्र होकर रामकृष्ण मिशन विवेकानन्द आश्रम के नाम में परिवर्तित हुआ&nbsp;। ब्रह्मलीन स्वामी आत्मानन्द जी महाराज इस आश्रम के संस्थापक सचिव थे और उन्हीं के अथक प्रयत्नों से छत्तीसढ़-मध्यप्रदेश में रामकृष्ण विवेकानन्द भावधारा का विस्तार हुआ&nbsp;।</p>
				</div>
				<div class="col-md-3 text-center pr-5">
					<img class="img-fluid" src="assets/img/001.jpg"/><br />स्वामी आत्मानन्द
				</div>
			</div>

			<h2>रायपुर में स्वामी विवेकानन्द</h2>
			<p>यह बात बहुत कम लोग जानते हैं कि जिन स्वामी विवेकानन्द ने अपनी प्रखर तेजिस्वता और प्रतिभा से केवल भारतवर्ष को ही नहीं, अपितु सारे विश्व को प्रभावित किया,  उनके कैशोर्य के दो महत्त्वपूर्ण वर्ष छत्तीसगढ़ के रायपुर नगर में बीते और यहाँ पर उन्होंने जो स्मृतियाँ संचित कीं, वे उनके जीवन-काल तक अमिट और प्रभावी बनी रहीं&nbsp;।  हम उनकी ऐसी ही कतिपय स्मृतियों को, जो रायपुर से सम्बन्ध रखती हैं, यहाँ पर लिपिबद्ध करने की चेष्टा करेंगे&nbsp;। </p>
			<p>स्वामी विवेकानन्द का पूर्व नाम नरेन्द्रनाथ दत्त था&nbsp;। वे सन् 1877 ई. में रायपुर आये&nbsp;। तब उनकी आयु 14 वर्ष की थी और वे मेट्रोपोलिटन विद्यालय की तीसरी श्रेणी (आज की आठवीं कक्षा के समकक्ष) में पढ़ रहे थे&nbsp;। उनके पिता विश्वनाथ दत्त तब अपने कार्यवश रायपुर में रह रहे थे&nbsp;। जब उन्होंने देखा कि उन्हें रायपुर मे काफी समय रहना पड़ेगा, तब उन्होंने अपने परिवार के लोगों को भी रायपुर बुला लिया&nbsp;। नरेन्द्र अपने छोटे भाई महेन्द्र, बहन जोगेन्द्रबाला तथा माता भुवनेश्वरी देवी के साथ कलकत्ता से रायपुर के लिये रवाना हुए&nbsp;। तब रायपुर कलकत्ते से रेल-लाइन के द्वारा नहीं जुड़ा था&nbsp;। उस समय रेलगाड़ी कलकत्ता से इलाहाबाद, जबलपुर, भुसावल होते हुए बम्बई जाती थी&nbsp;। उधर नागपुर भुसावल से जुड़ा हुआ था, तब नागपुर से इटारसी होकर दिल्ली जानेवाली रेल-लाइन भी नहीं बनी थी&nbsp;। अत: बहुत सम्भव हैं, नरेन्द्र अपने परिवार के सदस्यों के साथ जबलपुर उतरे हों और वहाँ से रायपुर आने के लिये बैलगाड़ी की हो&nbsp;। उनके कुछ जीवनीकारों ने लिखा है कि नरेन्द्र एवं उनके घर के लोग नागपुर से बैलगाड़ी द्वारा रायपुर आये, पर नरेन्द्र को इस यात्रा में जो एक अलौकिक अनुभव हुआ, वह संकेत करता है कि वे लोग जबलपुर से ही बैलगाड़ी द्वारा मण्डला, कवर्धा होकर रायपुर गये हों&nbsp;। उनके कथनानुसार, इस यात्रा में उन्हें पन्द्रह दिनों से भी अधिक का समय लगा था&nbsp;। इस समय पथ की शोभा अत्यन्त मनोरम थी&nbsp;। रास्ते के दोनों किनारों पर पत्तों और फूलों से लदे हुए हरे-हरे सघन वनवृक्ष थे&nbsp;। भले ही नरेन्दनाथ को इस यात्रा में कई कठिनाईयों का सामना करना पड़ा था, तथापि उनके ही शब्दों में, ‘‘वनस्थली का अपूर्व सौन्दर्य देखकर वह क्लेश मुझे क्लेश हीं नहीं प्रतीत होता था&nbsp;। अयाचित होकर भी जिन्होंने पृथ्वी को इस अनुपम वेशभूषा द्वारा सजा रखा है, उनकी असीम शक्ति और अनन्त प्रेम का पहले-पहल साक्षात् परिचय पाकर मंत्रमुग्ध हो गया था&nbsp;।’’ वे कहा करते थे, ‘‘वन के बीच से जाते हुए उस समय जो कुछ मैंने देखा या अनुभव किया वह स्मृति-पटल पर सदैव के लिये दृढ़ रूप से अंकित हो गया है&nbsp;। विशेष रूप से एक दिन की बात उल्लेखनीय है&nbsp;। उस दिन हम उन्नत-शिखर विंध्य पर्वत के निम्न भाग की राह से जा रहे थे&nbsp;। मार्ग के दोनों ओर बीहड़ पहाड़ की चोटियाँ आकाश को चूमती हुई खड़ी थीं&nbsp;। तरह-तरह की वृक्ष-लताएँ, फल और फूलों के भार से लदी हुईं, पर्वत-पृष्ठ को अपूर्व शोभा प्रदान कर रही थीं&nbsp;। अपने मधुर कलरव से समस्त दिशाओं को गुँजाते हुए रंग-बिरंगे पक्षी कुंज-कुंज में घूम रहे थे, या फिर कभी-कभी आहार की खोज में भूमि पर उतर रहे थे&nbsp;। इन दृश्यों को देखते हुए मैं मन में अपूर्व शान्ति का अनुभव कर रहा था&nbsp;। धीर-मन्थर गति से चलती हुई बैलगाडिय़ाँ एक ऐसे स्थान पर आ पहुँची, जहाँ पहाड़ की दो चोटियाँ मानों प्रेमवश आकृष्ट हो आपस में स्पर्श कर रही हैं&nbsp;। उस  समय उन श्रृंगों का विशेष रूप से निरीक्षण करते हुए मैंने देखा कि पास वाले एक पहाड़ में नीचे से लेकर चोटी तक एक बड़ा भारी सूराख है और उस रिक्त स्थान को पूर्ण कर मधुमक्ख्यिों के युग-युगान्तर के परिश्रम के प्रमाण-स्वरूप एक प्रकाण्ड मधुमक्खी का छत्ता लटक रहा है&nbsp;। उस समय विस्मय में मग्न होकर उस मक्षिका-राज्य के आदि एवं अन्त की बात सोचते-सोचते मन तीनों जगत् के नियन्ता ईश्वर की अनन्त उपलब्धि में इस प्रकार डूब गया कि थोड़ी देर के लिये मेरा सम्पूर्ण बाह्य-ज्ञान लुप्त हो गया&nbsp;। कितनी देर तक इस भाव में मग्न होकर मैं बैलगाड़ी में पड़ा रहा, याद नहीं&nbsp;। जब पुन: होश में आया, तो देखा कि उस स्थान को छोड़ काफी दूर आगे बढ़ आया हूँ&nbsp;। बैलगाड़ी में मैं अकेला ही था, इसलिये यह बात और कोई न जान सका&nbsp;।’’ नरेन्द्रनाथ की यह रायपुर-यात्रा इसलिये भी विशेष महत्त्वपूर्ण हो जाती है कि इस यात्रा में ही उन्हें अपने जीवन में पहली भाव-समाधि का अनुभव हुआ था&nbsp;।</p>
			<p>रायपुर में अच्छा विद्यालय नहीं था&nbsp;। इसलिये नरेन्द्रनाथ पिता से ही पढ़ा करते थे&nbsp;। यह शिक्षा केवल किताबी नहीं थी&nbsp;। पुत्र की बुद्धि के विकास के लिये पिता अनेक विषयों की चर्चा करते&nbsp;। यहाँ तक कि पुत्र के साथ तर्क में भी प्रवृत्त हो जाते और क्षेत्र-विशेष में अपनी हार स्वीकार करने में कुण्ठित न होते&nbsp;। उन दिनों विश्वनाथ बाबू के घर में अनेक विद्वानों और बुद्धिमानों का समागम हुआ करता तथा विविध सांस्कृतिक विषयों पर चर्चाएँ चला करतीं&nbsp;। नरेन्द्रनाथ बड़े ध्यान से सब सुना करते और अवसर पाकर किसी विषय पर अपना मन्तव्य भी प्रकाशित कर देते&nbsp;। उनकी बुद्धिमत्ता तथा ज्ञान को देखकर बड़े-बूढ़े चमत्कृत हो उठते, इसलिये कोई भी उन्हें छोटा समझ उनकी अवहेलना नहीं करता था&nbsp;। एक दिन ऐसी ही चर्चा के दौरान नरेन्द्र ने बँगला के एक ख्यातनामा लेखक के गद्य-पद्य से अनेक उद्धरण देकर अपने पिता के एक सुपरिचित मित्र को इतना आश्चर्यचकित कर दिया कि वे प्रशंसा करते हुए बोल पड़े, ‘‘बेटा, किसी-न-किसी दिन तुम्हारा नाम हम अवश्य सुनेंगे&nbsp;।’’ कहना न होगा कि यह मात्र स्नेहसिक्त अत्युक्ति नहीं थी- वह तो एक अत्यन्त सत्य भविष्यवाणी थी&nbsp;। नरेन्द्रनाथ बंग-साहित्य में अपनी चिरस्थायी स्मृति रख गये&nbsp;।</p>
			<p>बालक नरेन्द्र बालक होते हुए भी आत्मसम्मान की रक्षा करना जानते थे&nbsp;। अगर कोई उनकी आयु को देखकर अवहेलना करना चाहता, तो वे सह नहीं सकते थे&nbsp;। बुद्धि की दृष्टि से वे जितने बड़े थे, वे स्वयं को उससे छोटा या बड़ा समझने का कोई कारण नहीं खोज पाते थे तथा दूसरों को इस प्रकार सोचने का कोई अवसर भी नहीं देना चाहते थे&nbsp;। एक बार जब उनके पिता के एक मित्र बिना कारण उनकी अवज्ञा करने लगे, तो नरेन्द्र सोचने लगे, ‘‘यह कैसा आश्चर्य है ! मेरे पिता भी मुझे इतना तुच्छ नहीं समझते, और ये मुझे ऐसा कैसे समझते हैं&nbsp;।’’ अतएव आहत मणिधर साँप के समान सीधा होकर उन्होंने दृढ़ स्वरों में कहा, ‘‘आपके समान ऐसे अनेक लोग हैं, जो यह सोचते हैं कि लडक़ों में बुद्धि-विचार नहीं होता&nbsp;। किन्तु यह धारणा नितान्त गलत है&nbsp;।’’ जब आगन्तुक सज्जन ने देखा कि नरेन्द्र अत्यन्त क्षुब्ध हो उठे हैं और वे उनके साथ बात करने के लिये भी तैयार नहीं हैं, तब उन्हें अपनी त्रुटि स्वीकार करने के लिये बाध्य होना पड़ा&nbsp;। कठोपनिषद् में बालक नचिकेता में भी ऐसी ही आत्मश्रद्धा दिखायी देती है&nbsp;। उसने कहा था, ‘‘बहुत-से लोगों में मैं प्रथम श्रेणी का हूँ और बहुतों में मध्यम श्रेणी का, पर मैं अधम कदापि नहीं हूँ&nbsp;।’’</p>
			<p>नरेन्द्र में पहले से ही पाकविद्या के प्रति स्वाभाविक रुचि थी&nbsp;। रायपुर में हमेशा अपने परिवार में ही रहने के कारण तथा इस विषय में अपने पिता से सहायता प्राप्त करने तथा उनका अनुकरण करने से वे इस विद्या में और भी पटु हो गये&nbsp;। रायपुर में उन्होंने शतरंज खेलना भी सीख लिया तथा अच्छे-अच्छे खिलाडिय़ों के साथ वे होड़ लगा सकते थे&nbsp;। फिर, रायपुर में ही विश्वनाथ बाबू ने नरेन्द्र को संगीत की पहली शिक्षा दी&nbsp;। विश्वनाथ स्वयं इस विद्या में पारंगत थे और उन्होंने इस विषय में नरेन्द्र की अभिरुचि ताड़ ली थी&nbsp;। नरेन्द्र का कण्ठ-स्वर बड़ा ही सुरीला था&nbsp;। वे आगे चलकर एक सिद्ध गायक बने थे, पर उनके व्यक्तित्व का यह पक्ष भी रायपुर में ही विकसित हुआ&nbsp;।</p>
			<p>रायपुर में घटी दो और घटनाएँ नरेन्द्रनाथ के व्यक्तित्व के विकास की दृष्टि से बड़ी महत्त्वपूर्ण हैं&nbsp;। विश्वनाथ ने पुत्र को संगीत के साथ-साथ पौरुष की भी शिक्षा दी थी&nbsp;। एक समय नरेन्द्रनाथ पिता के पास गये और उनसे पूछ बैठे, ‘‘आपने मेरे लिए क्या किया है?’’ तुरन्त उत्तर मिला, ‘‘जाओ, दर्पण में अपना चेहरा देखो ! पुत्र ने तुरन्त पिता के कथन का मर्म समझ लिया, वह जान गया कि उसके पिता मनुष्यों में राजा हैं&nbsp;।</p>
			<p>एक दूसरे समय नरेन्द्र ने अपने पिता से पूछा कि संसार में किस प्रकार रहना चाहिए, अच्छी वर्तनी का मापदण्ड क्या है? इस पर पिता ने उत्तर दिया था, ‘‘कभी आश्चर्य व्यक्त मत करना&nbsp;।’’ क्या यह वही सूत्र था, जिसने नरेन्द्रनाथ  को विवेकानन्द के रूप में समदर्शी बनाकर, राजाओं के राजप्रसाद और निर्धनों की कुटिया में समान गरिमा के साथ जाने में समर्थ बनाया था&nbsp;।</p>
			<p>डेढ़ वर्ष रायपुर में रहकर विश्वनाथ सपरिवार कलकत्ता लौट आये&nbsp;। तब नरेन्द्रनाथ का शरीर स्वस्थ, सबल व हृष्ट-पुष्ट हो गया था और मन उन्नत&nbsp;। उनमें आत्मविश्वास भी जाग उठा था और वे ज्ञान में भी अपने समवयस्कों की तुलना में बहुत आगे बढ़ गये थे&nbsp;। किन्तु बहुत समय तक नियमित रूप से विद्यालय में न पढऩे के कारण शिक्षकगण उन्हें ऊपर की (प्रवेशिका) कक्षा में प्रवेश नहीं देना चाहते थे&nbsp;। बाद में विशेष अनुमति प्राप्त कर वे विद्यालय की इसी कक्षा में दाखिल हुए तथा अच्छी तरह से पढ़ाई कर सभी विषयों को थोड़े ही समय में ठीक करके उन्होंने 1879 में परीक्षा दी&nbsp;। यथासमय परीक्षा का परिणाम निकलने पर देखा गया कि वे केवल उत्तीर्ण ही नहीं हुए हैं, प्रत्युत उस वर्ष विद्यालय से प्रथम श्रेणी में उत्तीर्ण होने वाले वे एकमात्र विद्यार्थी हैं&nbsp;। यह सफलता अर्जित कर उन्होंने अपने पिता से उपहार-स्वरूप चाँदी की एक सुन्दर घड़ी प्राप्त की थी&nbsp;।</p>
			<p class="text-right mb-5">
				स्वामी आत्मानन्द,<br />
				संस्थापक सचिव,<br />
				रामकृष्ण मिशन विवेकानन्द आश्रम, रायपुर
			</p>

			<img src="assets/img/about-temple.jpg" class="float-right ml-5"/>
			<h2>मन्दिर</h2>
			<p>आश्रम प्रांगण में भगवान श्रीरामकृष्ण देव का सुन्दर भव्य मन्दिर है&nbsp;। इसमें श्रीरामकृष्ण देव की सुन्दर संगमरमर की मूर्ति है&nbsp;। इस मन्दिर की प्राण-प्रतिष्ठा 2 फरवरी, 1976 ई. में रामनवमी के शुभ अवसर पर रामकृष्ण मठ और रामकृष्ण मिशन के दशम संघाध्यक्ष श्रद्धेय स्वामी वीरेश्वरानन्दजी के करकमलों द्वारा हुई&nbsp;। मन्दिर में प्रात: श्रीरामकृष्ण देव की नित्य दशोपचार पूजा होती है&nbsp;। प्रतिदिन शाम को सन्ध्या आरती भी होती है&nbsp;। मन्दिर में होने वाले पूजा-अनुष्ठानों की समय-सारणी इस प्रकार है:</p>
			<p>
				मंगलारती – 5.00 बजे<br />
				नित्य दशोपचार पूजा – 7.45 से 8.45 तक<br />
				मन्दिर बन्द होने का समय – दोपहर 12 बजे<br />
				मन्दिर खुलने का समय – अपराह्न 4 बजे<br />
				सन्ध्या आरती और भजन – 6.30 बजे से 7.30 बजे (सूर्यास्त के अनुसार परिवर्तनीय)<br />
				मन्दिर बन्द होने का समय – 8.30 बजे
			</p>
		</div>
	</div>
</div>
